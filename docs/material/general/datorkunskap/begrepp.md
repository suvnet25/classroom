---
title: Begrepp
description: Vanliga begrepp inom programmering och på denna site.
show_toc: true
---

# Begrepp

Det kommer dyka upp många olika begrepp när du lär dig programmera. Här är en lista på några av de vanligaste. Kommer du på något som saknas här, säg till så lägger vi till det!

#### Köra/exekvera
Att köra eller exekvera betyder att starta ett program så att det börjar göra det som det är tänkt att göra. När du kör ett program så laddas koden in i datorns minne och processorn börjar utföra instruktionerna i koden.

#### Deklarera
Att deklarera betyder att skapa en variabel, funktion, klass eller liknande. När du deklarerar något så berättar du för kompilatorn att det finns en sak med ett visst namn och typ.

#### Typ
Typ är en egenskap hos data som bestämmer vilken sorts värde det är och vilka operationer som kan utföras på det. Exempel på vanliga datatyper i C# är `int` (heltal), `string` (text), `bool` (sant/falskt) och `double` (decimaltal). Att förstå datatyper är viktigt för att kunna hantera och manipulera data korrekt i programmet.

#### Kodkvalitet
Vad betyder egentligen kodkvalitet? Kodkvalitet handlar om hur bra koden är skriven och hur lätt den är att förstå, underhålla och vidareutveckla. Hög kodkvalitet innebär att koden är ren, välstrukturerad och följer bästa praxis. Det gör det enklare för andra (och dig själv) att arbeta med koden i framtiden. Detta är dock inget objektivt begrepp, utan olika utvecklare kan ha olika åsikter om vad som är kod av hög kvalitet.

#### Kodstandard
Kodstandard är en uppsättning regler och riktlinjer som hjälper utvecklare att skriva konsekvent och lättläst kod. Att följa en kodstandard gör det enklare för andra (och dig själv) att förstå och underhålla koden i framtiden. Exempel på kodstandarder inkluderar namngivningskonventioner, indentering och kommentarer. [Läs mer här.](../methodology/codeconventions.md).

#### Kompilera
Att kompilera betyder att översätta koden från ett språk till ett annat. I C# så kompilieras koden till så kallad IL-kod (Intermediate Language) som sedan körs av .NET:s Common Language Runtime (CLR) när programmet startas.

#### Källkod / Bytekod / Maskinkod
Källkod är den ursprungliga koden som du skriver i ett programmeringsspråk, som C#. Denna kod är läsbar för människor. När koden kompileras, översätts den till bytekod (i C# kallas det IL-kod), som är en mellanform som inte är direkt läsbar för människor. Det är inte alla programmeringsspråk som använder bytekod, vissa kompileras direkt till maskinkod. Maskinkod är den slutliga formen av koden som datorns processor kan förstå och köra direkt.

#### Terminal/Konsol
Terminalen, eller konsolen som det också kallas, är ett textbaserat gränssnitt som låter användaren interagera med datorn genom att skriva kommandon. Terminalen används också ofta för att administrera system över internet. Program som inte behöve något grafiskt gränssnitt körs ofta i terminalen, då de är lättare och snabbare att utveckla.
[ Läs mer här.](../datorkunskap/console.md).

#### .NET
.NET är en plattform för att bygga och köra applikationer. Den inkluderar ett stort bibliotek av förbyggda funktioner och verktyg som gör det enklare att utveckla programvara. .NET utvecklas av Microsoft och är öppen källkod.

#### SDK
SDK står för Software Development Kit och är en samling verktyg och bibliotek som behövs för att utveckla applikationer i ett specifikt programmeringsspråk eller för en specifik plattform.

#### Miljö (Environment)
En miljö kan beskriva lite olika saker beroende på sammanhanget. Det kan vara den fysiska datorn där programmet körs, operativsystemet, eller den uppsättning av verktyg och bibliotek som används för att utveckla programmet. Det kan också referera till olika stadier i utvecklingsprocessen, som utvecklingsmiljön, testmiljön och produktionsmiljön.

#### Ramverk / Framework
Ett ramverk är en uppsättning förbyggda komponenter och verktyg som underlättar utvecklingen av programvara. Ramverk ger en struktur och riktlinjer för hur koden ska organiseras och kan innehålla funktioner för vanliga uppgifter som databasåtkomst, användarhantering och nätverkskommunikation. Exempel på ramverk är *ASP.NET* för webbutveckling och *Xamarin* för mobilapputveckling.